L'obiettivo di questo repository è fornire un accesso più facile e permettere contributi della comunità al framework del contratto d'investimento per pre-seed e seed italiani, originariamente creato da Augusto Coppola e Massimiliano Caruso.

Introduzione al framework del contratto d'investimento per pre-seed e seed italiani

Il framework di contratto d’investimento pre-seed e seed qui proposto è un contratto di poco più di 3 pagine, estremamente sintetico e comprensibile. È focalizzato solo sugli elementi essenziali e creato sulla scorta di una metodologia basata su una analisi economica dei presupposti e dell’output dei contratti d’investimento in fasi pre-seed e seed. Sembrerebbe permettere di produrre gli stessi effetti in termini di risultato pratico dei molto più lunghi, articolati ed analitici contratti attualmente usati, consentendo al contempo una riduzione dei costi e dei tempi di transazione ed una migliore convergenza verso il perseguimento di interessi economici comuni. Il cuore dell’impalcatura è basato sul fatto che tutto il contratto, i successivi rapporti tra le parti, gli eventuali stalli decisionali e la risoluzione delle controversie sarebbero decisi sulla scorta di principi, ragioni ed output economici condivisi che contraddistinguono la realtà del rapporto tra le parti, ciò rendendo non più necessario andare ad iper-regolamentare. Si dà, quindi, totale centralità delle finalità economiche.

[WHITE PAPER]

I CONTRATTI DI INVESTIMENTO INCONTRANO LA REALTÀ ECONOMICA DEI PRE-SEED E SEED ITALIANI: UN APPROCCIO ALTERNATIVO. 

I CONTRATTI DI INVESTIMENTO PRE-SEED E SEED HANNO DAVVERO SENSO?
Da molti anni mi occupo, in Italia, di investimenti in startup in cui il software costituisce una tecnologia differenziante o, comunque, un elemento fondamentale del prodotto finale. In particolare, il mio campo di interesse sono le startup nelle fasi dette pre-seed e seed, cioè in quegli stadi di sviluppo dove ancora va compreso bene quale sia il reale valore di mercato del prodotto proposto. Relativamente a questa situazione una delle cose che mi ha sempre particolarmente colpito sono i tempi e i costi necessari a formalizzare accordi che, spesso, sono relativamente semplici e che, altrettanto spesso, sono molto simili tra loro.
Facciamo un esempio: il veicolo con il quale faccio investimenti ha un Term Sheet (cioè una sorta di breve riassunto del contratto di investimento che riporta i principali punti dello stesso in un linguaggio che sia il più comprensibile possibile) di una pagina. Ebbene il contratto di investimento relativo è costato molte migliaia di Euro di avvocati ed è composto, tra una cosa e l’altra, di oltre 80 pagine in legalese spinto. Tale contratto è così complicato da leggere che io stesso non l’ho mai letto da cima a fondo e non ho mai capito almeno il 70% delle cose che riporta.
Certamente non sono la persona più in gamba sul mercato del venture capital italiano, ma sono abbastanza certo che molti colleghi, e certamente molti imprenditori, che firmano questi contratti hanno una comprensione degli stessi analoga alla mia e facciano riferimento ai Term Sheet per sapere cosa c’è scritto nei contratti stessi.
Il continuo riproporsi di questa situazione mi ha indotto a chiedermi come mai le cose stessero così. In questo articolo provo a dare delle risposte.
Il primo motivo che mi viene in mente è legato ad aspetti tecnici. Il venture capital è nato e si è sviluppato in un paese, gli USA, che ha un quadro normativo molto differente dal nostro. Da questo punto di vista “tradurre in italiano” (se così mi posso esprimere) concetti e pratiche pensate per un contesto molto differente non è certamente compito semplice. A titolo di esempio si pensi al vesting, cioè alla pratica, comune nelle startup, di diventare effettivamente proprietari delle proprie quote solo al verificarsi di certi eventi, generalmente associati ad aver lavorato nella startup per almeno un certo numero di anni. Scrivere sul term sheet “i fondatori della startup saranno soggetti ad un vesting di 4 anni” è semplice e tutti capiscono di cosa si parli. Nel contratto che ho io la cosa si sviluppa su diverse pagine perché, semplicemente, questo tipo di “esproprio” delle quote di un socio non è possibile in Italia senza una lunga e complessa analisi.
Il secondo motivo è legato alle difficoltà del venture capital in Italia. Si tratta di un mercato ancora minuscolo dove pochi operatori fanno una fatica incredibile per raccogliere denaro e dove le acquisizioni domestiche, vero elemento di sostegno che c’è negli USA, sono poche e a valori bassi. In un mercato come questo è forse inevitabile che ci si concentri molto sul downside, cioè che succede se la startup va male, piuttosto che sull’upside, cioè cosa succede se la startup va bene. E il downsize è quello che generalmente occupa più pagine in un contratto di investimento semplicemente perché è la situazione che più facilmente può generare discussioni accalorate (quando si diventa ricchi, tutti diventano più o meno generosi, ma quando le risorse finali sono pochissime le discussioni su come distribuirle tra i soci possono essere veramente spiacevoli).
Un terzo motivo è legato al fatto che tutti sono sempre piuttosto restii a pagare significative parcelle agli studi legali per affari la cui dimensione è piuttosto piccola, per cui gli studi stessi tendono a riutilizzare, nella estensione dei contratti, sempre gli stessi template che usano da anni, con i risultati che potete immaginare: tralasciando veri e propri errori macroscopici (a me, ad esempio, è capitato di leggere contratti in cui si faceva chiaramente riferimento a cose che con l’accordo discusso non c’entravano veramente nulla) e il fatto che anche il venture capital evolve nel tempo, per cui pratiche considerate standard 10 anni fa non sono più tali oggi, nulla mi toglie dalla mente che la necessità di rilavorare vecchi contratti fa sì che le astrusità che si leggono siano figlie della necessità di definire i nuovi patti mantenendo però una coerenza i diversi “strati” su cui si è andato a formare, nel tempo, il template usato a partire da contratto originale stilato molti anni addietro.
Un quarto motivo è legato al fatto che spesso, per motivi a volte comprensibili a volte meno, sembra che chi firma un contratto pre-seed o seed non tenga conto che è un contratto di breve durata. Quello che voglio dire è che la durata di uno di questi contratti raramente è superiore a 18 mesi e, anzi, spesso è inferiore all’anno. Se una startup, infatti, procede nel suo cammino come da attese, generalmente riesce a chiudere un nuovo round di investimento in tempi piuttosto rapidi (ad esempio, le startup che fanno dei buoni programmi di accelerazione sono in grado di fare una nuova operazione di aumento di capitale in genere in 6/8 mesi dalla firma del primo accordo di investimento). Che senso abbia spendere tempo, denaro e spesso anche il buonumore per definire i dettagli più minimi su un contratto che varrà zero pochi mesi dopo è, per me, un mistero.
Infine un quinto motivo è legato, credo, all’aspetto culturale del nostro paese, perché non trovo altra spiegazione: agli italiani piace disquisire su elementi di principio indipendentemente dalla loro validità pratica. Provo a chiarire: l’idea che è alla base di ogni contratto di investimento in startup è piuttosto semplice: mantenere allineati gli interessi degli investitori e quelli dei fondatori. Ma allineati a cosa? Anche qui la risposta è semplice: al fatto che la startup deve svilupparsi piuttosto rapidamente in modo da valere molti soldi. È un semplice principio economico: tutto quello che attiene l’investimento in startup deve essere efficiente in termini economico-finanziari. Ma allora perché sprecare risorse a discutere di cose che poi, nella pratica, se disattese non vedranno mai alcuna conseguenza legale? Facciamo un esempio: tutti i contratti di investimento prevedono che le startup producano dei report di andamento periodici, spesso mensili, secondo standard definiti dagli investitori, pena azioni severissime nei confronti delle startup stesse. Nella pratica, le startup nelle fasi pre-seed e seed producono report di fantasia, spesso ad intervalli discontinui e con formati vari e nessuno fa nulla semplicemente perché andare a discutere legalmente la cosa non è economicamente sano. Ma allora perché li abbiamo discussi in sede contrattuale?
Augusto Coppola

UN FRAMEWORK CONTRATTUALE ALTERNATIVO
Dalle riflessioni di Augusto sono nati degli scambi che hanno portato alla creazione di un potenziale framework di contratto d’investimento pre-seed e seed che abbiamo deciso di rendere “open source” e di mettere a disposizione di chiunque voglia utilizzarlo o arricchirlo.
La bozza, oltre che dalle riflessioni di Augusto, nasce da constatazioni pratiche derivate dal mio coinvolgimento, in Italia e negli Stati Uniti, in un numero abbastanza consistente di round d’investimento in startup. Lo scopo di questo progetto è dare precedenza alla snellezza, chiarezza e pragmaticità, per cui, sebbene mi piacerebbe approfondire maggiormente l'analisi e il numero di argomenti, mi sforzerò di rimanere snello, chiaro e pragmatico anche in questo white paper. 
Il framework di contratto d’investimento pre-seed e seed che proponiamo si basa sulle seguenti osservazioni:

(i)	Molti founders temono un’ingerenza eccessiva da parte degli investitori una volta a bordo e la possibile perdita di controllo sul progetto. Ciò deriva, parzialmente, dal “timore reverenziale” creato da alcune previsioni dei contratti d’investimento attualmente utilizzati (un esempio è rappresentato dai diritti di veto relativi ad un lungo ed analitico elenco di decisioni). In un modo abbastanza immediato, si crea una netta linea di confine ed una contrapposizione tra founders ed investitori;
    a.	tuttavia, la formale rigidità manifestata dal contratto d’investimento non corrisponde quasi mai ad una reale rigidità nell’esercizio di quei diritti da parte degli investitori nel corso del rapporto societario. Tanto è vero che in una scala temporale di dieci anni (gli ultimi dieci) ed in riferimento ad un numero di startup nell’ottica delle svariate decine, non ho mai visto investitoti esercitare tale diritto di veto (in assemblea, o, tramite loro membro, in CdA) in modo statisticamente significativo. Credo che ciò sia dovuto principalmente a tre motivi:
        (1)	gli investitori durante il rapporto societario, e quindi nel post-contrattualizzazione, sembrano fidarsi dell’intuito dei founders molto più di quanto possa immaginarsi (e quindi l’appoggio degli investitori è generalmente presente anche quando una decisione, se valutata in modo isolato, sarebbe non conservativa, ma potenzialmente rischiosa secondo il giudizio di un astratto investitore terzo e non coinvolto);
        (2)	a prescindere da qualunque previsione contrattuale e statutaria, founders ed investitori comunque hanno un dialogo aperto nel “dietro le quinte” societario che fa sì che di fatto ci sia sempre una qual sorta di allineamento (allineamento che, come appena detto, nasce da una fiducia nella visione ed intuito dei founders);
        (3)	il mondo italiano delle startup, dei BA e VC è (relativamente) piccolo, ed il rischio reputazionale da pagare nel caso di condotte discutibili e fuori dalle righe da parte del founder molto alto (di conseguenza, esiste già un freno ad azioni potenzialmente “schizofreniche” da parte di un founder, e questo freno è per l’appunto il rischio reputazionale in un contesto nel quale, più o meno, alla fine ci si conosce tutti). 

(ii)	Viviamo in un periodo di iper-regolamentazione, anche contrattuale, ed abbiamo importato in Italia l’iper-contrattualizzazione che contraddistingue la prassi contrattuale dei sistemi giuridici di common law (quelli anglo-americani, in sostanza). Se nei sistemi di common law ciò è maggiormente sensato (per una serie di caratteristiche degli stessi, sulle quali non mi dilungo), in Italia lo è molto meno (per via, tra gli altri motivi, della esistenza di principi generali suppletivi che guidano la struttura dei nostri codici). Ciò chiarito, che l’iper-contrattualizzazione possa portare ad avere contratti perfetti è una illusione, essendo noto che la strada che fa da parallela al contratto (ossia la reale vita delle relazioni contrattuali) andrà a permearsi di azioni che al momento della contrattazione sono ipotesi generalmente non prevedibili in modo conclusivo, ossia in modo tale da concludere in modo definitivo qualunque sfaccettatura di quelle ipotesi (vedi gli studi su Incomplete Contracts and Control, quelli sull’Optimal Balancing of Control, e quelli di Kaplan e Stromberg sulla Financial Contracting Theory applicata ai venture capital contracts). L’iper-contrattazione e l’iper dettaglio, nel tentativo di chiudere in modo anticipato ogni potenziale vuoto, possono portare (e spesso portano), peraltro, ad involontarie incongruenze che possono essere successivamente sfruttate in modo particolarmente opportunistico contro la parte (e quindi rivelarsi controproducenti per la stessa) che pensava in realtà di avvantaggiarsene. A mio avviso, quindi, l’iper-contrattazione e l’iper dettaglio non rappresentano un approccio necessariamente superiore rispetto alla contrattualizzazione basata su macro principi influenzati da output economici guida (anzi, in alcuni contesti è più efficiente abbracciare la seconda opzione).    

(iii)	L’efficacia reale di un qualunque contratto deve essere misurata tenendo conto delle caratteristiche del sistema di enforcement del sistema giuridico di appartenenza. Un contratto di due pagine, strutturato per incentivare un allineamento degli interessi delle parti, per evitare che si creino due parti speculari e contrapposte, e per stimolare una sorta di auto-responsabilizzazione non può avere (e non ha) una efficacia reale inferiore a quella di un contratto iper-dettagliato di 50 pagine, se si tiene presente che il sistema giuridico nel quale l’enforcement giudiziale di entrambi i contratti avverrebbe è parzialmente disfunzionale, richiedendo tempistiche molto lunghe e costi non irrilevanti. In altri termini, in un mondo, quello moderno, di relazioni contrattuali e societarie che per natura si contraddistinguono da una velocità consistente, se il tempo per far valere giudizialmente un qualunque diritto è di svariati anni ed il costo è spesso elevato, qualunque reale possibilità di enforcement è solo teorica, visto che, ad esempio, economicamente potrebbe avere ad un certo punto molto più senso fare un write-off e contenere l’importo “perso” (diciamo 50.000 euro), piuttosto che ritrovarsi successivamente con una potenziale espansione della perdita in virtù dei costi di enforcement e rimanere incastrati per anni in giudizio (con potenziale perdita di opportunità alternative). Questa considerazione trova peraltro un riscontro empirico nella quantità di contenzioso esistente in Italia (ma non solo) avente ad oggetto rapporti intra-societari su startup (praticamente prossimo allo zero) e non si dissocia da ciò ho riscontrato fino ad oggi (considerando, nuovamente, gli ultimi dieci anni ed una scala formata da svariate decine di startup non ho mai visto potenziali scontri tra founders ed investitori tradursi in un enforcement giudiziale od arbitrale). In un contesto del genere, quindi, un contratto iper-dettagliato o un contratto basato su macro principi sulla base di output economici guida, in termini di cogenza (ossia di possibilità di averne un adempimento imposto) hanno quantomeno la stessa forza: ossia, tendenzialmente zero (il contratto per un tema di antieconomicità e di lentezza di risoluzione della controversia non lo si impugna, si cerca di risolvere eventualmente il potenziale scontro cercando di raggiungere un compromesso, o ad un certo punto si volta del tutto pagina). Una delle critiche (legittime) che a questa mia osservazione può essere fatta è che un contratto iper-dettagliato, proprio per via di quella sorta di timore reverenziale che crea nei founders, stimolerebbe comunque l’adempimento spontaneo. A mio avviso, è una critica non pienamente fondata, perché da quel timore reverenziale non deriva necessariamente un adempimento spontaneo se il soggetto che dovrebbe adempiere conosce il grado di inefficienza del sistema di enforcement. In un contesto nel quale l’enforcement non è efficiente, il sistema giudiziale diventa un mero tool che può essere utilizzato in modo opportunistico, distorsivo (“fammi causa, ci vediamo quando e se vinci”), e per spingere verso l’antieconomicità la parte maggiormente mossa da ragioni di massimizzazione economica (gli investitori). Ciò che al contrario è in grado, a mio avviso, di stimolare l’adempimento spontaneo in un sistema di enforcement parzialmente disfunzionale come quello italiano sono: (i) l’accennato tema reputazionale (la startup può fallire, ma i founders rimangono comunque nel sistema e la reputazione determina, ad un certo punto, una espulsione naturale); (ii) un allineamento di interessi basato sull’output economico atteso e la presa d’atto della naturale esistenza di interessi comuni (il dare come linea guida il fatto che, quando chiamato a decidere, il founder operi al meglio delle proprie capacità per il perseguimento di interessi economici esplicitati, e che per il resto ha ampia mano libera, è un potente incentivo alla auto-responsabilizzazione). Il tema dell’allineamento economico e della naturale esistenza di interessi comuni tra founders ed investitori è, a mio modesto avviso, abbastanza “violentato” dai contratti d’investimento attuali, la cui costruzione è implicitamente (e probabilmente in modo neanche intenzionale) basata sull’avere due parti in totale contrapposizione, con una “presunzione” di potenziale “colpevolezza” dei founders, tanto per utilizzare una formula abbastanza nota (“ti do il mio denaro, ma sappi che posso vietarti X, Y, Z perché tutto sommato non è che mi fidi tanto, e comunque se e quando lo ritengo opportuno prendo le redini io”). Questa costruzione è totalmente antitetica alla realtà dell’output economico cui aspirano entrambe le parti, il quale, nei fatti, è pienamente allineato (per il founder diventare il keyman della prossima SpaceX, ed ergo avere un eccezionale ritorno economico dall’impiego del proprio tempo e del proprio effort, per l’investitore diventare l’investitore della prossima SpaceX ed avere un eccezionale ritorno economico dall’impiego del proprio capitale). In altri termini, il rapporto tra founders ed investitori è un rapporto che in modo naturale si articola su fiducia (la fiducia nelle capacità e negli efforts di terzi di generare un ritorno sul denaro loro affidato) e comunanza di interessi (un viaggio comune guidato dalla aspirazione di ritorni economici per entrambe le parti), cosa che non traspare dagli attuali modelli contrattuali usati in pre-seed e seed (che sono esattamente quelli che, nella sostanza, segnano l’inizio del viaggio comune), i quali, se analizzati in astrazione, presuppongono una rapporto antitetico e danno al “denaro” un peso molto maggiore rispetto al “controvalore” in denaro degli efforts dei founders (i soggetti che, nella realtà, sono quelli dai quali dipende la generazione del valore per tutti). 

(iv)	Subito dopo aver creato il primo draft di questo nuovo framework di contratto d’investimento pre-seed e seed, mi sono interrogato ipoteticamente sull’impatto esercitato dallo stesso, laddove adottato nei round pre-seed e seed dei quali ho conoscenza personale, alla luce di come sono poi maturati i rapporti tra founders ed investitori durante la vita societaria. Sono quindi andato a rivedere centinaia di verbali di CdA ed assembleari e migliaia di emails scambiate nel contesto delle decisioni più importanti e critiche della vita societaria, cercando di capire se, adottando la regolamentazione dei rapporti tra le parti che scaturirebbe da questo framework di contratto d’investimento pre-seed e seed, ci sarebbero state delle modifiche peggiorative rispetto all’utilizzo dei contratti attuali. Anche da questa sorta di analisi empirica emerge la conferma di quanto illustrato in precedenza (ossia, l’esistenza di un rapporto reale che, di fatto, non è autenticamente divisivo e di contrapposizione). Quello che sembrerebbe emergere, peraltro, è che l’adozione del framework, per via di una costruzione dei meccanismi di governance guidata dal macro-principio generale dell’output economico nella determinazione delle decisioni (quindi volutamente non analitica, in contrapposizione rispetto alle liste di decisioni contenute in molti dei contratti d’investimento ordinariamente usati), avrebbe probabilmente portato ad un molto più ampio coordinamento tra founders ed investitori nel processo decisionale, rafforzando la comunanza di interessi e la cooperazione (nel rispetto comunque del principio della business judgment rule nel caso di decisioni del CdA).  Ovviamente, questa analisi empirica riguarda un numero molto basso se si allarga lo sguardo a tutte le operazioni italiane di investimento pre-seed e seed ed ai consequenziali rapporti societari che ne derivano, per cui la valutazione finale potrebbe essere falsata dalla ristrettezza del campione. Sarebbe interessante, ed invito a farlo, se il lavoro empirico da me iniziato fosse condotto anche dai colleghi italiani che sono stati coinvolti in tale tipologia di operazioni, in modo da validare (o meno) su un più ampio campione.  

(v)	Ho già accennato al tema enforcement ed implicitamente fatto riferimento al fatto che il sistema italiano della giustizia civile/commerciale non possiede, purtroppo, velocità e caratteristiche tali da permettere la risoluzione in modo rapido, efficiente, economico (e con un occhio rivolto a principi di equità e potenzialmente best practices estere) di potenziali conflitti tra founders ed investitori. Richiamo nuovamente il tema per introdurre ciò che potrebbe rappresentare un unicum mondiale (e portare per una volta l’Italia ad essere emulata quando si parla di startup): la camera arbitrale delle startup. Una innovativa camera arbitrale caratterizzata:

  (a) da arbitri che abbiano competenza specifica in tema di startup ed investimenti in startup (si potrebbe creare un bacino di arbitri usati di volta in       volta a rotazione);
  (b) da una procedura di risoluzione della controversia scritta ad hoc che bypassi totalmente la procedura civile italiana e permetta di risolvere la           controversia in 2-3 settimane. Ad esempio, l’intero procedimento potrebbe essere basato su due atti: uno con cui una parte inizia il procedimento ed in cui    devono essere inseriti tutti i punti di contesa, ed uno con cui l’altra parte risponde. Dimentichi di inserire una specifica contestazione nel primo atto o    di rispondere ad una specifica contestazione nel secondo? Non potrai più sollevare il punto specifico nel primo caso, mentre nel secondo la non                contestazione equivale ad ammissione. Tutto il procedimento sarebbe gestito telematicamente e da remoto. Agli arbitri si darebbe la possibilità, su            richiesta delle parti, di chiedere documenti specifici di cui la controparte è in possesso (le parti si impegnano ad ottemperare ad ogni richiesta di          consegna di documentazione). Quelli appena illustrati sono solo un paio di esempi, visto che tutta la procedura può essere disegnata ad hoc;
  (c) dalla possibilità di essere utilizzata per dirimere non solo vere e proprie controversie, ma anche gli stalli decisionali. Si potrebbe interpellare tale   camera, ed in particolare un solo arbitro, sulla base di una procedura in questo caso anche più informale rispetto a quella menzionata, per un parere terzo    che possa essere utilizzato come base di partenza per rimuovere lo stallo e che vada nella direzione di salvaguardare il migliore interesse della società.     Quello del miglior interesse della società è un aspetto che ritengo cruciale, ma che nei giudizi intra-societari tra soci è in Italia sostanzialmente          trascurato. Ci si è totalmente dimenticati, ossia, che decisioni giudiziali prese in riferimento a scontri che vedono la contrapposizione di interessi         meramente personalistici dei soci comunque riverberano i propri effetti in modo indiretto sulla società complessivamente intesa (e seppur trattandosi di       conflitti tra soci, quindi formalmente tra soggetti diversi dalla società, il miglior interesse della società dovrebbe comunque quantomeno essere valutato).
  (d) Dal fatto che in riferimento a temi importanti che possono influenzare l’intero settore, la camera pubblicherebbe le conclusioni giuridiche (senza         rivelare parti o aspetti confidenziali). Ad esempio, se in una controversia A. Coppola v. E. Musk la camera arbitrale decide che un particolare draft di una   clausola è eccessivamente soffocante, questa conclusione giuridica e la motivazione potrebbero essere rese pubbliche, di modo che il mercato possa recepire    ed adeguarsi (con ciò evitandosi di sottoporre lo stesso tema alla camera in futuro). Questa attività di divulgazione e creazione del diritto operata dalla    camera contribuirebbe, peraltro, ad un ulteriore progressivo alleggerimento dei contratti di investimento, perché ad un certo punto si potrebbe arrivare ad    una definizione per via derivata di molti termini e meccanismi (ad esempio, se la camera determina tutto ciò che è bad leaver ed un relativo ottimale          meccanismo di operatività dello stesso, nel contratto d’investimento ci si potrebbe limitare a non più di un paio di righe).  

In fase iniziale, la camera potrebbe essere sostenuta finanziariamente da una neoformata organizzazione, rappresentativa delle startup (che riunisca le startup italiane più rappresentative), dei fondi di VC italiani, oltre che delle varie associazioni di settore. I membri dell’organizzazione godrebbero di tariffe ridotte per l'accesso ai servizi della camera. La camera potrebbe essere utilizzata anche da non membri, ma a tariffe arbitrali piene. Sono convinto che una camera arbitrale del genere, se ben strutturata, potrebbe diventare una sorta di modello seguito a livello mondiale (non sono a conoscenza della esistenza, ad oggi, di un organismo risolutivo specifico per startup in qualunque parte del mondo) in una decina di anni. Inoltre, in Italia, potrebbe diventare un punto di riferimento utilizzato anche da società di medie e grandi dimensioni. A quel punto, la camera potrebbe autofinanziarsi completamente grazie alle tariffe arbitrali pagate da tali società. 

Il framework di contratto d’investimento pre-seed e seed contiene una clausola arbitrale che assoggetterebbe le controversie e gli stalli a tale camera arbitrale delle startup. Ovviamente fino a quando non sarà istituita, la clausola dovrebbe essere sostituita.

Massimiliano Caruso 
